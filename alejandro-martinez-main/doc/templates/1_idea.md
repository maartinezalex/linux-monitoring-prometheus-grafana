# Sistema de monitorización
### Tipo de proxecto

Este proxecto ten como fin documentar como poñer en marcha un sistema de monitorización empregando as ferramentas de software libre Prometheus e Grafana engadindo ao final do mesmo un factor máis práctico no que se poida observar o funcionamento real da solución.

### Bases

A meta desta iniciativa consiste en crear un sistema de monitorización baseado en Prometheus e Grafana, coa motivación de poñer en práctica os coñecementos adquiridos ao longo deste curso, e que poden representar un potencial atractivo de cara a aquelas empresas que non conten cos medios necesarios para monitorizar e analizar os seus sistemas informáticos en tempo real, dando pé a numerosas vulnerabilidades que poden xerar perdas económicas e de produtividade se non son detectadas a tempo.

### Problemática

Ante un escenario no que moitas empresas se atopan en pleno proceso de dixitalización, preténdese ofrecer unha solución flexible, intuitiva e personalizada que as anime a tomar conciencia da importancia de monitorizar os seus sistemas e das múltiples incidencias que poderían ser evitadas cun mínimo control e xestión proactiva.

### Contexto

Con esta proposta quérese chegar a aquelas pequenas e medianas empresas que, malia avanzar na súa transformación dixital e investir en software e hardware (como servidores, equipos informáticos ou máquinas virtuais), aínda non dispoñen ou descoñecen os medios necesarios para levar un control axeitado sobre a súa infraestrutura. Isto provoca que, ante moitas das incidencias que poidan sufrir, descoñezan mesmo a súa orixe ou non conten coa preparación suficiente para responder de maneira efectiva.

### Necesidades

Preténdese que as empresas comecen a controlar os seus sistemas e poidan detectar vulnerabilidades ou anomalías antes de que afecten directamente a distintos aspectos da súa operativa, achegando así maior seguridade e mellor tempo de resposta no contorno no que operan.  

Isto abre unha oportunidade no mercado para unha gran variedade de negocios e sectores que queiran aproveitar os beneficios que ofrece unha solución deste tipo.  

Para a comercialización do sistema, proponse a entrega dunha guía técnica detallada, na que se inclúa todo o necesario para configurar as ferramentas empregadas, así como exemplos prácticos de alertas que cada empresa poderá adaptar en función das súas necesidades ou dos aspectos que queira priorizar.  

Adicionalmente, valórase a posibilidade de ofrecer soporte inicial ou servizos de adaptación personalizados como complemento á documentación base. 

### Outras ferramentas

Na actualidade existen moitas aplicacións que buscan dar resposta á necesidade de monitorización e control de sistemas. As máis destacadas son Zabbix, Nagios, Pandora FMS, Centreon e mesmo Datadog, que ofrece o seu servizo na nube.  

Estas ferramentas, ao igual que Prometheus e Grafana, permiten monitorizar e analizar métricas en tempo real, pero tamén presentan certas limitacións que motivaron a escolla dunha solución máis clara e sinxela como a proposta actual.  

De forma xeral, entre as aplicacións mencionadas atopamos algunhas moi potentes, si, pero tamén moitas que:

- Ofrecen os seus servizos baixo modelos de pago, como é o caso de Datadog.

- Requiren dunha infraestrutura máis potente.

- Presentan unha curva de aprendizaxe máis pronunciada.

- Non teñen a mesma escalabilidade.

- Contan cunha arquitectura antiga.

Pola súa parte, a proposta busca ofrecer ás empresas que, como se indicou anteriormente, están a dar os seus primeiros pasos na dixitalización, un sistema o máis intuitivo, práctico e accesible posible, sen renunciar á calidade nin á capacidade de adaptación.  

### Obxectivo

Continuando co mencionado no punto anterior, e co obxectivo de favorecer a posta en marcha dun sistema de monitorización para aquelas empresas que carecen del, búscase deseñar e documentar da forma máis precisa posible unha solución que permita visualizar datos en tempo real e detectar anomalías antes de que se convertan en problemas potenciais.

Para garantir un tempo de resposta eficaz, preténdese implementar un sistema de notificacións automáticas mediante Alertmanager, que permite crear alertas personalizadas e envialas por diferentes canles de forma simultánea, como correo electrónico, Telegram ou SMS, ofrecendo así ás empresas capacidade de reacción inmediata ante posibles incidencias.



### Medios tecnolóxicos

- Prometheus - Recolección e almacenamento de métricas

- Grafana - Visualización de datos e creación de dashboards

- Node Exporter - Exportación de métricas do sistema

- Alertmanager - Xestión e envío de alertas

- Ubuntu Server - Sistema operativo base

- VirtualBox - Contorno de traballo




